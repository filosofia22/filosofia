<!DOCTYPE html>
<html lang="fi" prefix="og: https://ogp.me/ns#">

<head>
  <!-- Sivuston metatiedot -->
  <link rel="stylesheet" href="tyyli.css">
  <meta charset="utf-8">
  <meta name="viewport" content="width=device-width, initial-scale=1, viewport-fit=cover">
</head>

<main>
<h1>Palkkatyö</h1>
<p>Miksi tehdä työtä? — Luulisi, että näin keskeiseen kysymykseen olisi selkeä vastaus. Silti edes työllisyyspalveluiden tai sosiaalitoimen asiantuntijat eivät tunnu tietävän, miksi työ on näin pyhää. He kiertävät kysymyksen, ilmeisesti peläten sen ydintä. On mielenkiintoista, että meillä on käsissämme ilmiö, joka määrittää arkemme, mutta emme vaikuta kykenevän löytämään sille vastausta. Palkkatyötä pidetään jonkinlaisena pyhänä rituaalina, joka määrittää arkemme ja arvomme. On yleisesti uskottu, että se antaa vapauden toteuttaa unelmamme, suunnan elämälle ja avaimet onnellisuuteen. Opiskelemme jo lapsesta asti tätä pyhää tarkoitusta varten — joten sen tekemiselle on varmaan hyvä syy.</p>

<p>Haluaisin tässä pohdinnassani ensin kertoa empiirisistä havainnoista, joita olen palkkatyöläisissä huomannut. On tärkeää huomioida, että nämä havainnot ovat anekdoottisia – eivät universaaleja sääntöjä
palkkatyöläiselle. Ne heijastavat yksilöllistä näkökulmaa, eivät objektiivista totuutta. Uskoisin kuitenkin, että monet pystyvät
samaistumaan näihin – myös minä itse.</p>

<p>Toisessa osassa haluaisin pohtia, miksi ihmiset elää miten elää. Onko se järkeilyn tuottama päätös, vai kulttuurin ja kasvatuksen istuttama idea? Jos empiiriset havaintoni ovat totta, miksi yhä näiden havaintojen kokijat jatkaa tekemistään. Haluaisin asettaa kriittisen tarkastelun kohteeksi joitain yleisesti hyväksyttyjä johtopäätöksiä aiheesta sekä niihin johtavia premissejä. Mielestäni jatkuva kyseenalaistaminen vahvistaa ideoita, ei heikennä — sillä en usko, että kukaan järkevä ihminen uskoo ideaan, joka ei edes päivänvaloa kestä.
Annetaan siis sitä päivänvaloa näille ideoille.

<p>Sokea joukon seuraaminen, jota valitettavan usein teemme, ei itsestäni näytä parhaalta, sillä kuten Aristoteles huomautti, enemmistö tuntuu valitsevan elämäntyylin, joka sopii enemmänkin eläimelle. Mielestäni paras keino tähän on rationaalinen pohdinta, empirismillä rikastettuna. Ajatteluani kehystää selkeästi vahva liberaalisuus, stoalaisuus ja eksistentialismi — niin huomautan näistä jo etukäteen.</p>

<p>Tämä aihe on minulle tärkeä, sillä jos ikuinen pimeys vain lähestyy, tulisi meidän varmaan löytää jokin suunta elämässä. Minua myös paheksutaan, jos kyseenalaistan näinkin pyhän dogmin. Mutta ehkä se ei johdu siitä, että olisin väärässä — vaan siitä, että osuin johonkin, mitä ei haluta nähdä. Sillä kukapa uskaltaisi kyseenalaistaa elämän tarkoitusta? Se herättää pelkoa ja epätoivoa, suuttumusta ja surua. Tämän vuoksi olisi hyvä perustella kantani sitä miettiville. Näen myös jatkuvasti ympärilläni täysin sokeaa luottamusta tähän pyhään ideaan — eivätkä he ilmeisesti ole lainkaan pohtineet asiaa, vaan valittavat vain sen seuraamuksista ja menevät mukana.</p>

<h1>1 — Havaintoja</h1>
<p>Jotta pääsisimme eteenpäin, aloittakaamme tarkastelemalla empiirisiä havaintoja, jotka ovat
nousseet esiin omassa kokemuksessani.</p>

<h1>Ajan puute</h1>
<p>Yksi yleinen havaintoni työelämässä on se, että valitamme ajan puutetta.
Vaihdamme tietyn määrän aikaa tiettyyn määrään rahaa, ja olemme
suorastaan hämmentyneitä, kun näin ei tätä aikaa ole. Tuntipalkkalaisilla
tämän vaihtokaupan ehdot lukevat erittäin selkeästi työsopimuksessa,
mutta emme ilmeisesti kykene sitä ymmärtämään. Lisäksi vaikuttaa
siltä, että tämä on jokin ylpeydenaihe ja saavutus – että työskentelee niin
paljon, ettei edes elämälle ole aikaa. Ilmeisesti paheksutaan myös niitä,
jotka eivät näin tee, sillä työnteko vaikuttaisi olevan niin pyhä teko
itsessään, että siitä kärsiminen on ihailtavaa.</p>

<p>En ole täysin varma, teemmekö tätä vaikuttaaksemme muihin vai
itseemme, sillä olisi varsin ristiriitaista ihailla itseään kohtuuttomuuden
ja typeryyden vuoksi – mutta pyrin palaamaan tähän myöhemmin.
Luulisi, että työskentelemme voidaksemme elää, mutta ilmeisesti
elämme voidaksemme tehdä työtä. Ehkä kaipaamme niin epätoivoisesti
elämään sisältöä, että se tehdään hinnalla millä hyvänsä – jopa ajan
hinnalla, vaikka se on valuutta, jota emme nykytieteellä voi koskaan
saada takaisin.</p>

<h1>Fyysiset ja henkiset vaivat</h1>
<p>Toinen havainto on fyysiset ja henkiset vaivat. Nämä ulottuvat aina jalkakivusta keuhkokuumeeseen. Tunnemme niin suurta velvollisuudentuntoa työtä ja muita kohtaan, että
teemme töitä vastoin terveyttämme – ja tämäkin on ilmeisesti yksi
ylpeydenaiheista. On varsin jaloa tehdä töitä kivuissa, koska työ on
tärkein tavoite. Tämäkään ei ilmeisesti ole järjen tuotosta, vaan omien
mielihalujen, kulttuurin ja tottumuksen. Olisi ainakin vaikea nähdä, että
järkevä ihminen tulisi tällaiseen päätökseen.</p>

<h1>Kohtalo</h1>
<p>Kolmas havainto on se, että monet tuntuvat ajattelevan palkkatyötä kuin
se olisi jokin ennalta määrätty kohtalo. Elämässä varmaan onkin useita
deterministisiä seikkoja, mutta en usko niiden ulottuvan tähän
aiheeseen. Olen huomannut, että ihmiset hankkivat ihmisiä elämäänsä –
lapsia sekä lemmikkejä – ja sitten vaikuttavat valittavan kohtaloa, kun
näitä seikkoja on nyt elätettävä. Työtä on tehtävä, jotta lapsia voisi
elättää, lemmikkejä hoitaa ja kavereiden kanssa puuhastella.</p>

<p>Tämä on hyvin ymmärrettävää, mutta en näe syytä, miksi tästä aiheesta
valitetaan. Hankkimalla ulkoisia seikkoja onnellisuuden lähteeksi
sitoutuu melko itsestäänselvästi tähän tehtävään. Valitamme kohtaloa,
vaikka olemme sen itse kirjoittaneet. Rakennamme itsellemme
suorastaan vankilaa – ja sitten valitamme vankeutta. Olisi vaikea nähdä,
että järkevä ihminen näin tekisi, sillä tämä vaikuttaa hyvinkin
johdonmukaiselta yhtälöltä.</p>

<h1>Suomalaisuus</h1>
<p>Neljäs havaintoni on se, että monet omaavat “suomalaisen asenteen”.
Tämä vaikuttaa olevan ylempien seikkojen selkäranka, joka pitää ne
kasassa – vaikka samaa ilmiötä näemme kansainvälisesti. Ilmeisesti
asianlaita on niin, että emme omaa juurikaan omia arvoja, vaan
tukeudumme ulkoisiin arvoihin, kuten suomalaisiin. En näe, että järkevä
ihminen ylpeilisi syntypaikastaan ja pitäisi sen arvoja pyhinä, sillä ei hän
ole tehnyt mitään tämän vuoksi – onnetar on sen hänelle suonut.
Mutta enemmistölle tämä antaa mahdollisuuden kuulua johonkin ja
seurata jotain, vailla omaa ajattelua. Se antaa periaatteita, kuten sisua,
jotka ohjaavat käytöstämme. Toki uskomme, että vapaus ja tasa-arvo
ovat tämän keskiössä, mutta kuten myöhemmin pohdiskelemme, en
usko, että tämä käytännössä toteutuu.</p>

<h1>Toivo paremmasta</h1>
<p>Viides havaintoni on se, että ihmiset ovat valmiita kärsimään toiveen varassa, että tulevaisuudessa asiat ovat paremmin. Tämä näkyy “sitten kun” -pohjaisissa perusteluissa: sitten kun viikonloppu tulee, sitten kun talo on maksettu, sitten kun lapset ovat isoja, sitten kun pääsee eläkkeelle.</p>

<p>On mielenkiintoista, että tämä mentaliteetti ei rajoitu nuoriin, vaan näkyy usein myös vanhoilla ihmisillä — jopa niillä, jotka lähestyvät elämänsä loppua. Ikään kuin elämä olisi aina vasta tulossa, mutta ei koskaan tässä.</p>

<p>Ilmeisesti nämä perustelut saavat meidät jaksamaan. Ne luovat illuusion, että nykyhetken epämukavuus on väliaikaista, että kärsimys on investointi johonkin parempaan. Mutta mitä tapahtuu, jos tuo parempi ei koskaan tule?</p>

<p>Ehkä tämä on yksi selitys kuoleman pelolle myös. Jos elämää ei ole koskaan varsinaisesti aloitettu, vaan sitä on jatkuvasti lykätty, ei ole ihme, että loppu pelottaa. Sillä silloin ei pelätä kuolemaa — vaan sitä, ettei koskaan ehtinyt elää.</p>

<h1>Tyhjyys</h1>
<p>Kuudes havaintoni on tyhjyyden pelko. Jos koko elämä rakentuu palkkatyön varaan, mitä jää jos sen kyseenalaistaisi? Jos se luo koko elämän selkärangan, olisi sen tarkoituksen tutkiminen varsin pelottavaa, koska jäljelle jää vain tyhjyyttä. Jos on tehnyt koko elämän palkkatyötä päivät pitkät, mitä muutakaan voisi tehdä? On vain tyhjä sivu. Ilmeisesti asianlaita on niin, että tällainen tyhjyys pelottaa meitä. On parempi sokeasti seurata menneisyyden rataa kuin luoda uusi, tuotti se kärsimystä tai ei.</p>

<h1>2 — Miksi näin teemme?</h1>
<h1>Enemmistö</h1>
<p>Yksi syy tähän lienee John Stuart Millin esittämässä ideassa:
sovinnaisuuden tyranniassa. Tämä voima on täysin näkymätön, mutta
kuten pohdiskelussa huomaamme – äärettömän vahva. Se on
yhteiskunnan painostusta mukautua vallitseviin normeihin, vaikka ne
eivät perustuisi loogisiin perusteluihin tai omiin arvoihin. Ihmiset eivät
uskalla kyseenalaistaa tai poiketa, peläten sosiaalista hyljeksintää,
syrjintää, muutosta ja häpeää.</p>

<p>Minuakin tullaan kutsumaan laiskaksi ja typeräksi, jos enemmistöä
kyseenalaistan. Minulle nauretaan ja minua halveksitaan tällaisesta
petturuudesta. Esitämme puolustavamme vapautta, tasa-arvoa ja
sananvapautta, mutta arjessa toimimme täysin tätä vastaan. Kiivaasti
puolustamme maamme arvoja, emmekä vaikuta edes ymmärtävän, mitä
ne tarkoittavat. En rehellisesti puhuttuna uskalla näistä edes puhua
kasvotusten ihmisille, koska tämä on kielletty aihe.</p>

<p>Palkkatyö määrittää meidän arvomme yhteiskunnassa – näin ainakin
kuvittelemme alitajuisesti. Kauppias nähdään täysin eri valossa kuin
johtava ylilääkäri. Vaikka molemmat tekevät työnsä, yhteiskunta arvottaa
heidät eri tavoin – ei työn sisällön, vaan statuksen perusteella. Lapsille
opetamme, ettei kirjaa tule arvioida kannen perusteella – mutta juuri tätä
me teemme. Meitä pelottaa poiketa tästä, ja olemme valmiita valittaen
kärsimään, kuin kyseenalaistamaan mitään. En väitä, että työnteko olisi
typerää. Mutta kyllä kyseenalaistaisin, tekeekö työtä omista syistään –
vai muita miellyttääkseen.</p>

<p>Sosiaalisina eläiminä kaipaamme muiden hyväksyntää, ja koko
kulttuurimme ja kasvatuksemme tähän painostaa. Kovaääninen auto
toimii nuoren miehen vetonaulana muiden hyväksynnälle, koska mitä
muutakaan hänellä on kuin muiden sanat? Koko hänen elämänsä on
ollut muiden ohjaama. Ainakin siihen asti, kun hän herää keski-iän kriisiin
ja tajuaa, ettei hän vieläkään ole alkanut elämään. Tottakai työmiestä houkuttaa ylityöt, koska mikä häntä kotonakaan odottaa? Muiden ylistys omasta typeryydestä ja kohtuuttomuudesta on suuri motiivi jatkaa sellaiselle, koska hänellä ei muutakaan elämässä ole.</p>

<h1>Rahasta</h1>
<p>Toinen syy palkkatyölle monille on ilmeisesti siinä, että palkkatyö tuottaa rahaa, jolla voi ostaa asioita, jotka tuottavat onnellisuutta, vapautta ja tekemistä. Tätäkin asiaa pidetään niin itsestäänselvyytenä, etten näe, että sitäkään kukaan kyseenalaistaisi. Tai kuten olemme jo todenneet – harvoin yhtään mitään järkevää edes ajattelemme.</p>

<p>Jos perehdymme hieman empiriaan, huomaamme, että nykyisen näytön perusteella raha vaikuttaisi todella korreloivan onnellisuuden kanssa – mutta tämä suhde ei ole lineaarinen. Kun ihmisen perustarpeet on täytetty, enemmän rahaa ei enää kulje suoraan onnellisuuden kanssa ylöspäin. Arvostaisin tässä kuitenkin Humen lakia, enkä vetäisi tästä tosiasiasta pitäisi-väitettä, sillä ehkä enemmistön käsitys onnellisuudesta on vain puutteellinen. Esimerkiksi Anaksagoras huomautti, että enemmistöstä todellisesti onnellinen vaikuttaisi varmaan oudolta.</p>

<p>On myös hyvä muistaa hedoninen adaptaatio – ilmiö, jossa totumme uuteen hyvään ja siitä tulee uusi perustaso. Uusi esine saattaa vaikuttaa hienolta nyt, mutta viikon päästä haluaa jo uutta. Tämä jatkuva haluamisen kierre on mielestäni kyseenalainen tapa tuottaa onnellisuutta. Miten voisi onnellinen olla se, joka kokee, ettei hänellä koskaan ole tarpeeksi? Esimerkiksi buddhalainen munkki, joka elää pelkän kupin kanssa, saattaa olla täydessä mielenrauhassa, kun taas rikas toimitusjohtaja seisoo itsemurhan portaalla. Ilmeisesti todellinen onnellisuus on jotain syvällisempää – jotain, mitä emme heti näe tai edes ymmärrä.</p>

<p>Jos onnellinen ja rauhassa oleva olisi se, kenellä on kaikki haluamansa, eikö täten näiden mielihalujen vähentäminen, loputtoman jahtaamisen sijaan, olisi loogisempi ratkaisu? On ainakin vaikea nähdä onnelliseksi – tai vapaaksi varsinkaan – sellaista, joka aina kituu asioiden puutteesta tai tukehtuu niiden liiallisuuteen. Sanoisin häntä enemmänkin omien mielihalujensa orjaksi. Miten voisikaan elämä koskaan olla onnellinen, jos uskoo, että siitä aina puuttuu jotain?</p>

<h1>Merkitys</h1>
<p>Kolmas syy lienee merkityksen tunne. Palkkatyö on monille elämän täyte, ja ilman sitä on vain tyhjä sivu. En väitä, että palkkatyön käyttäminen täytteenä olisi jotenkin väärin. Mutta kyllä miettisin — etenkin jos huomaa noiden havaintojen osuvan kohalleen omassa itsessään — että olisiko parempia tapoja se täyttää.<p>

<p>Ehkä täytteen etsiminen on jo harha-askel. Miksi etsimme jotain merkitystä ja tarkoitusta elämään? Jos lopussa odottaa vain ikuinen pimeys, miksi stressata omaa tarkoitustaan — ehkä sellaista ei ole. Kuten Marcus Aurelius luonnehti: "Muista, että ennen pitkää sekä sinä että hän olette kuolleet, ja ettei hetken kuluttua nimeännekään enää ole jäljellä."</p>

<h1>Ratkaisu</h1>
<p>Jos ei ole edes aikomusta tehdä mitään asialle, kyseenalaistaisin elämän tarkoituksen ja tarpeen. Eikö olisi jo aika vetää hiertynyt niska
ikeestä – ja katkaista se kerralla, mieluummin kuin kuristua hiljalleen
koko loppuelämä, kuten Seneca ehdotti?</p>

<p>Haaveilemme lomamatkoista ja tavaroista, mutta mitä hyvää niissä on,
jos niitä joutuu sietämään oman itsensä seurassa? Syytämme aina
olosuhteita ja puutteita, mutta mitä niiden muuntaminen voisi korjata, jos
itse pysyy muuttumattomana?
Sovinnaisuuden tyranniasta voi irtaantua, tavat ja tottumukset hylätä – ja
tulla viimein oman itsensä herraksi. Se, ei tavara eikä status, vaan oma
itsenäisyys, on suurin ja riippumattomin ilon lähde.</p>

<p>Jos kuitenkin haluamme asialle jotain käytännöllistä ratkaisua löytää,
ehdottaisin muutamia näkemyksiä. Tulisi olla kokonainen kirja, jos
haluaisi kaikki filosofiset näkökulmat esittää, mutta tässä on joitakin
yleisimmistä, jotka resonoivat parhaiten kanssani.</p>

<h1>Kultainen keskitie</h1>
<p>Ehkä ratkaisu voisi olla Aristoteleen kuvailemassa kultaisessa
keskitiessä, jossa palkkatyö olisi tapa toimia hyveellisesti, sillä eihän
yhteiskunta toimisi ilman tekijöitä. Palkkatyö voisi olla paikka, jossa
harjoittaa rohkeutta, viisautta, oikeudenmukaisuutta ja kohtuullisuutta,
sillä eihän missään lajissa tule paremmaksi ilman haastavaa
vastustajaa.
Tämä on omien havaintojeni mukaan varmaan yleisin syy työnteolle,
vaikka arkikielessä se muotoillaankin “Koska yhteiskunnassa pitää tehdä
töitä.” – ikään kuin se jokin kohtalo olisi eikä oma valinta. Jos tämä on
pohjana palkkatyölle, olisi meidän kysyttävä, toteuttaako työmme todella
tämän tavoitteen.</p>

<p>Näkisin, että kultaisella keskitiellä ihanteellinen työntekijä olisi riittävän
rohkea ajattelemaan viisaasti itse, vaikka se tarkoittaisi enemmistöstä
poikkeamista, sekä rohkeutta puuttua epäkohtiin. Rohkeus toimisi
selkärankana toimia omien arvojen mukaisesti sekä viisaasti, vaikka se
ei muita miellyttäisi.
Lisäksi hän olisi oikeudenmukainen ja kohtuullinen, sekä toteuttaisi
työnsä, koska tämä edesauttaa omaa ja muiden hyvinvointia joko
suoraan tai epäsuoraan. Se on epätasapainon korjaamista sekä
antamista samassa suhteessa, missä ottaakin. Hän valvoisi tasa-arvon
toteutumista omassa itsessään sekä muissa.</p>

<h1>Efektiivinen altruismi ja utilitarismi</h1>
<p>Ehkä ratkaisu on efektiivisten altruistien tyyli, jossa palkkatyö on tapa
tehdä rahaa, jotta voi antaa pois rahaa — hyödyn maksimointi ja
kärsimyksen minimointi. Heidän näkemyksensä mukaan ihminen ei ole
täydellinen, eikä tähän tarvitsekaan tähdätä.</p>

<p>Tarkoituksena on
maksimoida mitattavissa oleva hyöty, esimerkiksi antamalla rahaa
mahdollisimman kustannustehokkaisiin hyväntekeväisyyksiin.
Käytännössä tämä tarkoittaa esimerkiksi hyttysverkkoja malariaa
vastaan, sillä näillä on valtavasti empiiristä näyttöä niiden
kustannustehokkuudesta. Perusideana on maksimoida pelastettujen
henkien määrä per käytetty euro. Tämä pohjautuu utilitarismiin, jossa
moraalin mittapuuna on kärsimys ja onnellisuus. Jos käytämme tätä
menetelmää, tulisi meidän arvioida, tuottaako todella palkkatyömme
enemmän onnellisuutta kuin kärsimystä. Harva meistä antaa rahaa
hyväntekeväisyyteen, ja vaikka antaakin, emme anna niitä
kustannustehokkaisiin järjestöihin, vaan niihin, jotka vetoavat
tunteisiimme parhaiten.</p>

<h1>Muut</h1>
<p>Ehkä ratkaisu on vain työn vaihdossa tai asenteen muutoksessa. Ehkä
se ei vaadi mitään syvällistä, vaan peiliin katsomista ja kysymistä. Mutta
jos tätä ei tee, ja työskentelee vikisten ja kituen, muita miellyttäen —
katsoisin peiliin ja kysyisin itseltäni, että näinkö aion elämän elää? Ja
kun on ikuisen pimeyden portaalla, voisi muka olla onnellinen
elämästään.</p>

</main>
</body>
</html>